# Fix the Flow - Interactive Website  

## Code/Design User Testing  
Voor deze Code/Design-review ga je de interactie(s) van jouw website testen met drie gebruikers. Tijdens deze review leer je hoe je een gebruikerstest opzet en ontdek je waarom dit zo waardevol (en leuk!) is.  

## User Testing  
Het ontwerpen van een goede gebruikerservaring (UX) gaat niet alleen over iets bouwen dat werkt, maar vooral over iets maken dat intuïtief en prettig te gebruiken is. Misschien denk je dat jouw micro-interactie perfect is – alles functioneert precies zoals jij het had bedacht – maar hoe ervaart een gebruiker jouw werk? Om dat te ontdekken, gebruik je user testing. Het doel is om te achterhalen hoe een echte gebruiker – iemand die jouw code niet kent – jouw werk ervaart.  

Vaak hoor je van vrienden of klasgenoten alleen wat er goed is. Dat is fijn, maar daar leer je niet veel van. De meest waardevolle inzichten komen juist voort uit opbouwende feedback. Het kan pijnlijk zijn om te zien dat een gebruiker vastloopt, maar dit biedt kansen om je werk te verbeteren. User testing is een methode om je prototype te testen met echte gebruikers. Het doel is niet om aan te tonen dat je ontwerp perfect is, maar om te begrijpen hoe gebruikers ermee omgaan:  

- Begrijpen ze meteen wat ze moeten doen?  
- Kunnen ze de interactie uitvoeren zonder uitleg?  
- Lopen ze ergens vast of raken ze gefrustreerd?  

Tijdens een gebruikerstest observeer je hoe iemand jouw website gebruikt, zonder in te grijpen. Het is belangrijk om niet in de valkuil te trappen waarin je uitlegt wat er moet gebeuren. Laat de gebruiker worstelen als dat nodig is – dát zijn de momenten waarop je leert!  

## Aanpak  
Voordat je gaat testen, stel je een testplan op. Een testplan helpt je om helder te krijgen wat je precies wilt gaan testen. Vervolgens proef-test je dit plan voordat je het uitvoert met drie gebruikers. Tot slot documenteer je je testplan en de bijbehorende resultaten in een issue.  

## Een testplan opzetten  
Om te beginnen bedenk je wat je precies wilt testen. Maak een lijst met taken en werk deze uit tot scenario’s.  

1. **Lijst met taken:** Maak een overzicht van belangrijke acties die gebruikers op jouw website moeten kunnen uitvoeren. Bijvoorbeeld:  
   > - Informatie vinden over workshops  
   > - Aanmelden voor workshops  
   > - Een proefhoofdstuk van een boek lezen  

2. **Scenario’s maken:** Breid de taken uit naar scenario’s die de gebruiker kunnen volgen. Deze scenario’s bieden meer context en details over de situatie waarin de gebruiker zich bevindt. Werk minimaal één en maximaal drie scenario’s uit. Bijvoorbeeld:  

   > **Taak:** Aanmelden voor een Associate degree bij de HvA.  
   >  
   > **Scenario:** Je hebt een niveau 4-diploma en na veel onderzoek heb je besloten een Associate degree bij de HvA te gaan volgen. Schrijf je in voor toelating tot een studie.  

## Proef-test de scenario’s  
Test je scenario’s op een echt persoon om te bepalen of gebruikers voldoende context hebben om de taken uit te voeren. Pas onduidelijkheden aan en herhaal de proef-test totdat het scenario helder is. Voer de proef-test uit met een medestudent.  

## Testen, testen, testen  
Nu je weet wat je wilt testen, voer je de tests uit met minimaal drie gebruikers. Dit kunnen docenten, mentoren of medestudenten zijn. Een gebruikerstest is het meest waardevol wanneer je test met iemand die weinig tot niets weet over jouw project en die je niet goed kent. Als je met een medestudent test, kies dan bij voorkeur iemand die niet aan hetzelfde project werkt en met wie je niet vaak samenwerkt.

Let tijdens het testen op de volgende punten:  
- **Moedig gebruikers aan om hardop te denken:** Laat ze hun gedachten uitspreken terwijl ze de taak uitvoeren.  
- **Blijf neutraal:** Beïnvloed gebruikers niet.  
- **Observeer zonder in te grijpen:** Het is verleidelijk om uitleg te geven als je ziet dat iemand vastloopt, maar juist door te observeren ontdek je waar je ontwerp tekortschiet.  
- **Stel open vragen:** Als een gebruiker iets vraagt, beantwoord dan niet direct, maar vraag door. Bijvoorbeeld:  
  - Gebruiker: *Moet ik op deze knop klikken?*  
  - Jij: *Wat denk je dat er gebeurt als je erop klikt?*  

## Verwerken van testresultaten  
Vat je testplan samen en verwerk de resultaten in een issue genaamd *User Test*. Noteer wat goed ging en wat niet. Vaak komen de meest waardevolle inzichten uit onverwachte verbeterpunten. Dit zijn momenten waarop je denkt: *Hoe heb ik dit kunnen missen?*  

## Testen bij een volgend project  
Het kan gebeuren dat de testresultaten je dwingen om de structuur van je website opnieuw te ontwerpen. Dit kan frustrerend zijn, maar door in een vroeg stadium te testen voorkom je dat je grote aanpassingen moet doen wanneer je al verder gevorderd bent. Hoe eerder je test, hoe beter! Zoals usability-expert Steve Krug zegt:  

> "Start earlier than you think makes sense."
