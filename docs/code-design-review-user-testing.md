# Fix the Flow - Interactive Website  

## Code/Design User Testing

Voor deze Code/Design-review ga je de interactie(s) van jouw website testen met drie gebruikers. Tijdens deze review leer je hoe je een gebruikerstest opzet en ontdek je waarom dit zo waardevol (en leuk!) is.  

## User Testing

Het ontwerpen van een goede gebruikerservaring (UX) gaat niet alleen over iets bouwen dat werkt, maar vooral over iets maken dat intuïtief en prettig te gebruiken is. Misschien denk je dat jouw micro-interactie perfect is – alles functioneert precies zoals jij het had bedacht – maar hoe ervaart een gebruiker jouw werk? Om dat te ontdekken, gebruik je user testing. Het doel is om te achterhalen hoe een echte gebruiker – iemand die jouw code niet kent – jouw werk ervaart.  

Vaak hoor je van vrienden of klasgenoten alleen wat er goed is. Dat is fijn, maar daar leer je niet veel van. De meest waardevolle inzichten komen juist voort uit opbouwende feedback. Het kan pijnlijk zijn om te zien dat een gebruiker vastloopt, maar dit biedt kansen om je werk te verbeteren. User testing is een methode om je prototype te testen met echte gebruikers. Het doel is niet om aan te tonen dat je ontwerp perfect is, maar om te begrijpen hoe gebruikers ermee omgaan:  

- Begrijpen ze meteen wat ze moeten doen?  
- Kunnen ze de interactie uitvoeren zonder uitleg?  
- Lopen ze ergens vast of raken ze gefrustreerd?  

Tijdens een gebruikerstest observeer je hoe iemand jouw website gebruikt, zonder in te grijpen. Het is belangrijk om niet in de valkuil te trappen waarin je uitlegt wat er moet gebeuren. Laat de gebruiker worstelen als dat nodig is – dát zijn de momenten waarop je leert!  

## Aanpak

Voordat je gaat testen maak je eerst een testplan. Zo zorg je ervoor dat je goed weet wat je wil testen en dat je niets vergeet tijdens een test. 

Daarna ga je jouw interactie 3 keer testen met verschillende gebruikers. Na de test verwerk je de resultaten in issues, pas je je code aan en ga je meteen nog een keer testen om te zien of je interface is verbeterd...

### Een testplan opzetten
Met een testplan zorg je ervoor dat je precies weet wat je wil testen. Een goed testplan zorgt er ook voor dat je een test meerdere keren op dezelfde manier kan uitvoeren zodat je de resultaten met elkaar kan vergelijken. (Belangrijk als je een kwalitatief- of kwantitatiefonderzoek doet.)

Een testplan bestaat uit een lijst taken en user stories die je wil testen. Voor elke taak en user story schrijf je een scenario. Het scenario moet je eerst proef-testen om te checken of het klopt en duidelijk is. Daarna kan je de echte test doen ...

#### Van user story naar scenario's
Schrijf voor je gekozen user story een scenario. Dit scenario biedt context en details over de situatie waarin de gebruiker zich bevindt. Bijvoorbeeld:  

   > **User story:** Als toekomstige student wil ik mij aanmelden voor de opleiding FDND, zodat ik komend schooljaar van start kan bij deze Associate degree op de HvA.  
   >  
   > **Scenario:** Je hebt een niveau 4-diploma en na veel onderzoek heb je besloten een Associate degree bij de HvA te gaan volgen. Je bent momenteel op de website van de opleiding Front-end Design and Development, de opleiding waar je volgend jaar wil gaan studeren. Schrijf je in voor toelating tot deze studie.  

#### Proef-test de scenario’s  
Test je scenario’s op een echt persoon om te bepalen of gebruikers voldoende context hebben om de taken uit te voeren. Pas onduidelijkheden aan en herhaal de proef-test totdat het scenario helder is. Voer de proef-test uit met een medestudent.  

### Testen, testen, testen  
Nu je weet wat je wilt testen, is het tijd om de tests uit te voeren met minimaal drie gebruikers. Dit kunnen docenten, mentoren of medestudenten zijn. Een gebruikerstest levert de meest waardevolle inzichten op wanneer je test met iemand die weinig tot niets weet over jouw project en die je niet goed kent. Kies bij voorkeur een medestudent die niet aan hetzelfde project werkt en met wie je niet vaak samenwerkt.

**Voorbereiding is cruciaal**. Zorg ervoor dat je een notitieboekje en pen klaar hebt liggen om observaties vast te leggen. Tijdens de test beantwoord je geen vragen en grijp je niet in, maar noteer je nauwkeurig wat je opmerkt (zie de afbeeldingen hieronder). Denk daarnaast goed na over het device waarop de gebruiker de test uitvoert. Dit kan een laptop, tablet of smartphone zijn. Overweeg of je wilt dat de gebruiker zijn of haar eigen device gebruikt of dat je er een ter beschikking stelt. Het type device en de vertrouwdheid van de gebruiker ermee kunnen van invloed zijn op hoe zij jouw ontwerp ervaren.

Wanneer alles is voorbereid, kun je de test starten. Begin met het uitleggen van het scenario en vraag of het duidelijk is. Laat de gebruiker vervolgens jouw website zien en voer de test uit. Terwijl de gebruiker bezig is, observeer je en schrijf je al je bevindingen op. 

Let tijdens het testen op de volgende punten:  
- **Moedig gebruikers aan om hardop te denken:** Laat ze hun gedachten uitspreken terwijl ze de taak uitvoeren. 
![Thinking alout](usertest-thinking-alout.png)
- **Blijf neutraal:** Beïnvloed gebruikers niet.  
![Stay neutral](usertest-stay-neutral.png)
- **Observeer zonder in te grijpen:** Het is verleidelijk om uitleg te geven als je ziet dat iemand vastloopt, maar juist door te observeren ontdek je waar je ontwerp tekortschiet.  
- **Stel open vragen:** Als een gebruiker iets vraagt, beantwoord dan niet direct, maar vraag door. Bijvoorbeeld:  
  >Gebruiker: *Moet ik op deze knop klikken?*  
  >Jij: *Wat denk je dat er gebeurt als je erop klikt?*

  ![Answer questions with question](usertest-answer-questions-width-questions.png)


### Verwerken van testresultaten  
Vat je testplan samen en verwerk de resultaten in de eerder aangemaakte issue genaamd *User Story*. Noteer wat goed ging en wat nog verbeterd kan worden. Vaak komen de meest waardevolle inzichten uit onverwachte verbeterpunten. Dit zijn momenten waarop je denkt: *Hoe heb ik dit kunnen missen?* 

Verwerk je bevindingen in code en test meteen nog een keer. Is het gelukt om de interactie te verbeteren?

## Testen bij een volgend project  
Het kan gebeuren dat de testresultaten je dwingen om de structuur van je website opnieuw te ontwerpen. Dit kan frustrerend zijn, maar door in een vroeg stadium te testen voorkom je dat je grote aanpassingen moet doen wanneer je al verder gevorderd bent. Hoe eerder je test, hoe beter! Zoals usability-expert Steve Krug zegt:  

> "Start earlier than you think makes sense."

### Bronnen
- [Rocket Surgery Made Easy - Steve Krug](https://sensible.com/rocket-surgery-made-easy/)
<!-- - [10 Usability Lessons from Steve Krug’s Don’t Make Me Think](https://uxbooth.com/articles/10-usability-lessons-from-steve-krugs-dont-make-me-think/) -->
